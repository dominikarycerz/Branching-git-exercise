Harry Potter i Zakon Feniksa


Po odrodzeniu się Lorda Voldemorta i czwartym zwycięstwie nad nim, odniesionym przez Harry’ego na cmentarzu w Little Hangleton, zaczęły się wakacje. Chłopiec Który Przeżył został odcięty od informacji. Poddano go obserwacji przez odnowiony Zakon Feniksa. Organizacja ta skupiała się wokół Dumbledore’a i walczyła z Czarnym Panem oraz jego zwolennikami na długo przed narodzinami Harry’ego. Niestety, czas między zmianą jednego a drugiego strażnika chłopca wykorzystali dementorzy – strażnicy Azkabanu – do ataku na Harry’ego. Ten, by ratować Dudleya i siebie, użył magii w świecie mugoli. W czarodziejskim świecie było to zakazane do czasu osiągnięcia magicznej pełnoletniości – 17 lat.

Próba wyrzucenia Pottera ze szkoły nie powiodła się, ponieważ Harry miał świadka tego zdarzenia, charłaczkę Figg – osobę widzącą postacie magiczne, ale pozbawioną zdolności magicznych. Harry udał się na 5. rok nauki w Hogwarcie, gdzie stanowisko nauczyciela obrony przed czarną magią – w wyniku nacisku Ministerstwa Magii – otrzymała Dolores Jane Umbridge. Stała się ona okiem i uchem ministra magii Korneliusza Knota, który starał się zwalczać teorie Harry’ego mówiące o powrocie Lorda Voldemorta do świata żywych.

W tym samym czasie Ten–Którego–Imienia–Nie–Wolno–Wymawiać podjął potajemne wysiłki, by odkryć treść przepowiedni, jaką niegdyś wygłosiła Sybilla Trelawney, obecnie jedna z nauczycielek wróżbiarstwa w Hogwarcie. Przechowywano jej zapis w Departamencie Tajemnic, w Ministerstwie Magii, a zdobyć mógł ją tylko ten, kogo ona dotyczyła.